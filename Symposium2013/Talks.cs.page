---
title: Přednášky
in_menu: true
sort_info: 3
link: {javascript: ["http://ajax.googleapis.com/ajax/libs/jquery/1.3.2/jquery.min.js", "../_ss/fadeslideshow.js", "_ss/SymposiumSlideshow.js"]}
---

## Přednášky ##

Přednášky budou anglicky (většina) nebo česky (jedna). **Tlumočení nebude k dispozici.** Změna programu vyhrazena.


### Ben Mitchell (UK)<br /> *Experiments with revivalism* ###
{:#Ben}

* Ve svojí přednášce se Ben podělí o zkušenosti s tvorbou konkrétního písma a vysvětlí, co ho motivovalo k pokusu o revival (transkripci historického písma). Postup práce postavený na rešerších, osobní vize a množství chyb ukazují, že poctivý revival písma rozhodně není jen imitací cizí práce. Naopak, může poskytnout prostor k interpretaci, vylaďování detailů a získání porozumění pro písmařské výzvy. Ben ukáže příklady vhodných materiálů a zdrojů a projde postupem tvorby od nepromyšlených nedokonalých kreseb až po vyladěné bézierovské křivky tohoto dosud nedokončeného písma.
* Poté, co prošel množstvím různých povolání na pomezí designu, se Ben konečně rozhoupal a vystudoval MA v tvorbě písma na Univerzitě v Readingu. Jeho praktickým školním projektem bylo vytvořit písmo podporující latinku, barmské a thajské písmo. Ben se zajímá o to, jak lidé zhmotňují ideje, které chtějí sdělit ostatním: forma je nerozlučně spjata s jejich kulturou a místem v historii. Ben žije a pracuje v Brightonu (Velká Británie) jako nezávislý písmař.
* [A Year of Type Design](http://ohbendy.tumblr.com/){:.button2} [Ben @ Behance](http://www.behance.net/benmitchell){:.button2} [Twitter: @OhBendy](http://twitter.com/ohbendy){:.button2}
{:.lines2}


### Sonia de Puineuf (SK/FR)<br /> *Zdeněk Rossmann and the graphic design network* ###
{:#Sonia}

* Po zjištění, že modernistická typografie byla z větší části výsledkem snahy básníků, umělců a architektů, nemohu  souhlasit s představou typografie jako minoritního uměleckého žánru (zvláště v rámci avantgardy). Nicméně toto tvrzení je pro některé zástupce akademických institucí, které se zabývají historií umění, stále těžké přijmout. Hlavním problémem je bezesporu neakceptovatelnost faktu, že text je možné vnímat (také) jako obraz. Navíc jde o vnímanou hodnotu kopírovaného obrazu v oboru, který je posedlý unikátními artefakty. A to vše přesto, že modernističtí typografové často představovali avantgardní ideál umělecké univerzálnosti. Ukázka z mého výzkumu týkajícího se českého typografa Zdeňka Rossmanna snad může podpořit toto tvrzení a obhájit nové postavení grafického designu v rámci historie umění a zároveň upevnit význam tohoto umělce v kontextu slovenské a mezinárodní avantgardy grafického designu.
* Sonia de Puineuf je historička umění s PhD z pařížské IV-Sorbonne. Získala postgraduální grant v Centre Allemand d’Histoire de l’Art / Deutsches Forum für Kunstgeschichte v Paříži. Ostatní kratší výzkumné granty zahrnují Research Grant Paul Mellon Centre for Studies in British Art (Yale University, London, UK), Getty Research Grant (Getty Foundation, Los Angeles, USA). Žije a pracuje v Brestu (Francie), vyučuje na Université de Bretagne Occidentale a odborně se zabývá avantgardním uměním, grafickým designem, architekturou a urbanismem, zejména ve střední Evropě.
{:.lines2}


### Goran Patlejch (RS/CZ)<br /> *Dark side of lettering in public space* ###
{:#Goran}

* Hodně času trávím za stolem civěním do obrazovky, leštěním svých designů a hraním podle pravidel. Toužím však vyjít do ulic a ponořit se pod lesklé, hlučné, vycizelované, ale poměrně povrchní pozlátko „dobrého“ současného designu, které spoluvytvářím. Posledních pět let jsem se nechával unášet provinilou radostí z dokumentování odvrácené strany typografie ve veřejném prostoru: poctivých dříčů, zapomenutých celebrit, blednoucích duchů, vesnických buranů a dalších vyděděnců městské typosféry. Tyto zrůdy mohou být směšné, nečitelné, trapné, zastaralé nebo naprosto ošklivé. Nicméně všechny mají zajímavé příběhy a hodnotná poučení.
* Goran Patlejch se narodil v bývalé Jugoslávii, v dnešním Srbsku. Kdysi nadějný fyzik se stal architektem a poté grafickým designérem-samoukem s živým zájmem o fotografii. Pracoval v několika reklamních agenturách, svou práci publikoval v několika knihách a dokonce vyhrál i několik cen. Doufá, že mu bude odpuštěna troufalost, s níž vystupuje vedle protřelých písmařů a typografů. Je ženatý, má dceru a kočku. Žije v Praze.
* [Goenetix @ ipernity](http://www.ipernity.com/home/goenetix){:.button2}
{:.lines2}


### Claus Eggers Sørensen (DK/NL)<br /> *Post-paper* ###
{:#Claus}

* Vydavatelský průmysl prochází zásadní proměnou. Elektronická distribuce a četba na tabletech, smartphonech, elektronických čtečkách a stolních počítačích nahrazuje tradiční tisk. Tento nový, na obrazovce postavený způsob vydávání lze popsat jako *post-papírové* vydavatelství. Možnosti a omezení obrazovek dávají vzniknout novým funkcím, ale také si vynucují vznik nových konvencí vhodných pro obrazovky, nikoli jen pro papír. Ve svojí přednášce Claus Eggers Sørensen naznačí nově vznikající metafory a postupy používané v designu pro obrazovky a ukáže, jak se liší od postupů v designu tiskovin. Ukáže, že obrazovky vyžadují zásadně odlišný přístup k navrhování, i to, jaké estetické ideály budou relevantní i v době post-papírové.
* Claus Eggers Sørensen je písmař se zázemím v grafickém designu a komerční art-direkci. Ačkoli je dánské národnosti, žije a pracuje v Amsterdamu. Získal titul B.Des na Gerrit Rietveld Academie v Amsterdamu v Nizozemí a magisterský titul z tvorby písma na Oddělení typografie a grafické komunikace na Univerzitě v Readingu ve Velké Británii.
* [For the Hearts](http://www.forthehearts.net/){:.button2} [Twitter: @clauseggers](http://twitter.com/clauseggers){:.button2}
{:.lines2}


### prof. Radoslav Večerka (CZ)<br /> *O původu a grafickém charakteru hlaholice* (česky)* ###
{:#Vecerka}

* Referát uvádí některá dílčí doplnění a upřesnění k tezím o původu hlaholice v zásadě v souhlase s převládajícím přesvědčením, že hlaholice byla prvním slovanským písmem liturgickým a literárním vůbec, že jejím tvůrcem byl Konstantin-Cyril, že se v ní odrážejí některé charakteristické jazykové jevy slovanských dialektů z okolí Soluně, že její předlohou nebyla řecká minuskule, že k jejím původním grafickým znakům patřilo zavěšování písmen různého hloubkového rozměru na horní linku, že ona sama byla písmem unciálním, vhodným pro texty od samého počátku liturgického určení, že při jejím vytváření mohl být Konstantin-Cyril veden zčásti i dobovým přesvědčením o metaforicky metafyzické povaze písma i jeho složek.
* Radoslav Večerka (1928). Vystudoval češtinu, ruštinu a slovanskou srovnávací jazykovědu na filosofické fakultě brněnské university. Po absolutoriu zůstal ve svazku fakulty, získal zde doktorát, v roce 1963 se habilitoval a v roce 1990 byl jmenován profesorem. Jako hostující docent či profesor působil také na několika univerzitách v Německu a Bulharsku. Zabývá se především staroslověnštinou, slovanskou srovnávací jazykovědou a dějinami slavistiky.
{:.lines2}


### Laura Meseguer (ES)<br /> *Letters at work* ###
{:#Laura}

* Přednáška představí proces tvorby (zadání, přístup, techniky a výsledky) nejnovějších prací Laury Meseguer v oblasti tvorby nápisů (lettering) a tvorby písma. Některé z těchto projektů jsou autorské, jiné jsou výsledkem spolupráce s jinými designéry. Laura také představí workshopy, jež vedla a které byly věnovány letteringu či tvorbě písma.
* Laura Meseguer je grafická designérka a písmařka na volné noze. Sídlí v Barceloně. Pracuje jak na komerčních, tak na vlastních projektech. Specializuje se na knižní úpravu a nejrůznější typografické projekty od letteringů po monogramy a od logotypů po písma na míru. V akademickém roce 2003–2004 si vzala volno od svojí běžné práce, aby mohla studovat tvorbu písma v kurzu Type]Media na Královské akademii v Haagu v Nizozemí. Písmo Rumba, které takto vzniklo, získalo v roce 2005 ocenění TDC a v roce 2011 cenu ATypI Letter.2. Svoje písma vydává v rámci písmolijny Type-Ø-Tones, kterou spoluzaložila. Vedle svojí práce Laura také vyučuje tvorbu písma jako součást magisterského programu Advanced Typography na Eina Escola d’Art i Disseny a typografii na škole Elisava.
* [Laura Meseguer](http://www.laurameseguer.com){:.button2} [Type-Ø-Tones](http://www.type-o-tones.com){:.button2} [Twitter: @laurameseguer](http://twitter.com/laurameseguer){:.button2}
{:.lines2}


### Jasso Lamberg (FI/DE/GB)<br /> *Exploring newspaper genres* ###
{:#Jasso}

* Většina designérů a dokonce i laiků má nějaký názor na to, jak se od sebe liší nejrůznější novinové žánry, např. populární a seriózní noviny. Ale jsou tyto názory přesné? Tato přednáška vysvětlí, jak může výzkum objektivně zhodnotit, které designové prvky vytváří určitý žánr.
* Jasso Lamberg dokončuje PhD na Ústavu typografie a grafické komunikace na Univerzitě v Readingu. Má bakalářský titul z grafického designu a magisterský titul z teorie designu. Posledních šest let vyučoval teorii a historii vizuální komunikace na designérských univerzitách ve Finsku. Předtím pracoval několik let v novinách ve Finsku a vytvářel informační grafiku, například pro finskou novinovou agenturu Helsingin Sanomat, jedny z největších kvalitních finských novin. Dnes i nadále pomáhá novinám zlepšovat jejich informační grafiku, ovšem jako nezávislý konzultant. Momentálně sídlí v německém Mnichově.
* [typo.fi](http://www.typo.fi/){:.button2} [Twitter: @typofi](http://twitter.com/typofi){:.button2}
{:.lines2}


### Erik van Blokland (NL)<br /> *Optics and code* ###
{:#Erik}

* Erik představí dva menší výzkumné projekty. První o tom, co je třeba mít na vědomí při kreslení drobných detailů. A druhý o tom, že dokonalá přesnost našich digitálních nástrojů neznamená, že všichni kreslíme stejně (výsledky průzkumu).
* Erik van Blokland (1967) vystudoval grafický a typografický design na Královské akademii v Haagu v Nizozemí. V průběhu působení u společnosti MetaDesign v Berlíně začal spolupracovat s Justem van Rossumem pod značkou LetTeRror. Po pokusech s programováním v rámci tvorby písma přišli s písmem Beowolf, prvním písmem s vlastní hlavou. Vydal ho FontShop v červenci roku 1990. Radikální koncepce Beowolfu získala duu LeTterRor publicitu a samozřejmě také slávu a bohatství. No, slávu každopádně. Poté, co působil na nejrůznějších místech na světě, včetně americké FontBureau Davida Berlowa, se van Blokland usadil v Haagu jako samostatný designér pracující společně samostatně s van Rossumem. Jejich práce nyní zahrnuje jak písma, tak ilustrace, časopisy, korporátní design, interakční design, animaci, hudbu a webdesign. A přednášky.
* [LettError](http://letterror.com/){:.button2} [Twitter: @letterror](http://twitter.com/letterror){:.button2}
{:.lines2}

--- name:sponsors
{include_file: {filename: src/Symposium2013/Sponsors.cs.md}}
